Denizli’nin saygıdeğer güzel insanları, sevgili kardeşlerim, hanımefendiler, beyefendiler; sizleri bugün bir kez daha sevgiyle, saygıyla selamlıyorum.

Önce sizlerden bir helallik diliyorum, hakkınızı helal edin. Çünkü Trakya’da Kırklareli’nde bugün başka bir heyecan vardı, başka bir coşku vardı, oradan ayrılışımız da biraz hakikaten zor oldu. Onun için gecikmeli geldik, fakat sizin sabrınız, sizin bu bekleyişiniz bizim geleceğe olan yürüyüşümüzü çok daha farklı kıldı. İnşallah durmak yok, yola devam dedik ve durmak yok.

Şimdi buradan tüm Denizli’ye, Acıpayam’a, Akköy’e, Babadağ’a, Baklan’a, Bekilli’ye, Beyağaç’a, Bozkurt’a, Buldan’a selamlarımı yolluyorum. Aynı şekilde Çal’ı, Çameli’ni, Çardak’ı, Çivril’i, Güney’i, Honaz’ı, Kale’yi, Sarayköy’ü, Serinhisar’ı, Tavas’ı, tüm kardeşlerimi muhabbetle selamlıyorum. Efeler diyarı Denizli’yi selamlıyorum. Zeybekler diyarı, yiğitler diyarı, kahramanlar diyarı Denizli’yi yürekten selamlıyorum.

Şu anda biz hangi meydandayız? Özay Gönlüm Meydanındayız. Özay Gönlüm ne diyor… Maşallahınız var. 30 Mart’ın adresi belli oldu, belli oldu. Özay Gönlüm ne diyor? “Ey benim gözümde tüten, göynümde biten datlı ezgili Denizli’m. Üveyik gözlüm, sözü özlüm, eli tüfenkli demir yürekli Denizlim.” Aynı şeyi kullanabildim mi bilmiyorum. Beni bak, nasılsın bakam iyi mi? İyi söyleyebildim mi? İyi misin Denizli? Her şey yolunda mı Denizli? 2009’da Denizli’ye geldik, Temmuz 2010’da yine geldik, 2011’in Ocak ayında, Mayıs ayında yine geldik, 2012 Haziran’ında, 2013 Eylül’ünde yine buradaydık. 5 yıl içinde, öncekileri saymıyorum, 5 yıl içinde Denizli’ye 7. ziyaretimi yapıyorum. Allah’a hamd olsun, bugün hepsinden farklı, bugün Denizli bambaşka. Bugün Denizli kabına sığmıyor. Bugün Denizli coşkusuyla, heyecanıyla Partisine ve Başbakanına sahip çıkışıyla bir başka güzel. Allah hepinizden razı olsun diyorum. Rabbim, kardeşliğimizi, birliğimizi, yol arkadaşlığımızı daim eylesin diyorum. 30 Mart seçimleri ülkemiz için, milletimiz için, Denizli için hayırlara vesile olsun diyorum. 30 Mart seçimleri için Ortadoğu, Balkanlar için, yeryüzündeki tüm kardeşlerimiz, vatandaşlarımız, mazlumlar, mağdurlar için yeni bir başlangıç olsun diyorum.

Hiç endişe etmeyin, hiç endişe etmeyin, dik duracağız dikleşmeyeceğiz. Ahmet Hulusi Efendi adında Allah rahmet eylesin Denizli’nin bir Müftüsü vardı. 15 Mayıs 1919’da düşman Ege’yi işgal ederken Denizli’de halkı topladı ve şunu söyledi: Korkmayınız, meyüs olmayınız, bu livayı hamdın altında toplanınız ve mücadeleye hazırlanınız. Evet Denizli ümitsiz olmadı, Denizli korkmadı. Denizli, yiğitliğiyle, cesaretiyle, fedakarlığıyla düşmanı önüne katkı, istiklalini ve hürriyetini bir destan olarak yazdı.

İstiklal Savaşının kahramanı Denizli, aynı zamanda istikbal savaşının da kahramanı oldu. Siz de çok çalıştınız, sırtınızı hiç kimseye dayamadan, sırtınızı devlete dayamadan, hiçbir beklentiye girmeden, kendi yağınızla kavrularak Denizli’de yatırımlar yaptınız. Burada ürettiniz, ihraç ettiniz. Denizli’yi, Türkiye’yi büyüttünüz. Denizli, her takdiri ziyadesiyle hak ediyor. Denizli her türlü övgüyü fazlasıyla hak ediyor. İşte bu sebeple Denizli bizim için çok müstesna bir yere sahip. Büyük Türkiye yolculuğunda da bizi, AK Parti’yi hiç yalnız bırakmadınız. Siz AK Parti’ye sahip çıktınız, siz milletin partisine sahip çıktınız, bize destek verdiniz, bize istikamet çizdiniz, bize hayır dualar ettiniz.

Sevgili kardeşlerim, 95 yıl önce Denizlili Ahmet Hulusi Efendi, korkmayın demişti, ümitsiz olmayın demişti. Millet olarak 95 yıl önce korkmadık, umutsuz olmadık, hiçbir kriz karşısında, hiçbir saldırı karşısında, hiçbir badire karşısında korkmadık, umutsuz olmadık. Her zamankinden çok daha cesuruz, çok daha umutlu, çok daha güçlü, çok daha azimliyiz. Bugünlere taşıdığımız Cumhuriyetimizi, ülkemizi ve milletimizi bundan çok daha yükseklere taşımak için çok daha inançlı, çok daha kararlıyız. Şunu unutmayın sevgili kardeşlerim; meyve veren ağaç taşlanır. İçeride hizmet ürettiği için, eser ürettiği için, yatırım yaptığı, Türkiye’yi büyüttüğü için AK Parti taşlanıyor.

Kardeşlerim, şimdi sizlere bir şey söyleyeceğim; Türkiye’de ne sıkıntısı var biliyor musunuz? Türkiye’de muhalefet sıkıntısı var. Türkiye’de muhalefet yok. Türkiye’de biz muhalefetsiz iktidarız, muhalefetsiz iktidar yapıyoruz; sıkıntımız bu.

Kardeşlerim, saldırıların hiçbirine boyun eğmedik, eğmeyeceğiz, tek bir geri adım atmadan içeride huzuru, adaleti, kalkınmayı, dışarıda barışı, kardeşliği, dayanışmayı savunmaya devam edeceğiz. Kim ne derse desin, kim ne yaparsa yapsın, bizim önümüzde 2023 hedefleri var. 2023, 2 trilyon dolar milli gelire doğru yürüyoruz, 500 milyar dolar ihracata doğru yürüyoruz. Kişi başına 25 bin dolar milli gelire doğru yürüyoruz. Türkiye’yi dünyanın en büyük 10 ülkesinden biri yapmak için emin adımlarla ilerliyoruz. İşte şurada, bakın ülkelerin ekonomik büyüme hızları var. Almanya orada, Fransa orada, İspanya orada, İngiltere orada, Amerika orada, ama Türkiye de orada. Bakınız birine bakıyorsun 0.2, öbürüne bakıyorsun eksi 0.2, öbürüne bakıyorsun yarım, öbürüne bakıyorsun 0.3, Amerika’ya bakıyorsun 0.6, ama Türkiye’ye bakıyorsun 4. Kardeşlerim, bu yürüyüşü hiç kimse durduramaz ve durduramayacak. Bakınız değerli kardeşlerim, Türkiye’nin bu kutlu yürüyüşünün önünde hiç kimse duramayacak.

Şimdi bakın 17 Aralık’ta Türkiye’nin yürüyüşünü durdurmak, Türkiye’yi engellemek, yavaşlatmak için bir komplo devreye sokuldu. Piyasaları sarsmak istediler. Türkiye’nin milli kurumlarını, milli değerlerini, milli hedeflerini yok etmek istediler. İnanın ellerine yüzlerine bulaştırdılar. Dünyanın hiçbir yerinde, tarihin hiçbir zamanında hiçbir darbeci bunlar kadar acziyet içine düşmedi. Dünyada çok başarısız darbe girişimi var, ama hiçbir darbeci bunlar kadar başarısız olmamış, bunlar kadar aciz, bunlar kadar gülünç duruma düşmemiştir. Şimdi bakın, 17 Aralık darbesi, güya CHP’nin desteğiyle yapılacaktı. CHP, Meclis’te gerilimi artıracak, sokakları tahrik edecek, Türkiye’yi yönetilemez hale getirmek için üzerine düşen vazifeyi yapacaktı, böyle anlaşmışlardı. Gel gör ki bir Anayasa Mahkemesine başvurmayı bile beceremediler. Evet, yıllardır her yasayı hemen Anayasa Mahkemesine taşırlar. Bu sefer elleri ayaklarına dolaştı, ey Rabbim sen ne büyüksün. İki kez gittiler, ikisinde de başları önde geri döndüler. Birincide son derece acemi şekilde yasa daha Cumhurbaşkanımıza gitmeden kalktılar, HSYK Yasasını Anayasa Mahkemesine götürdüler, ret cevabı aldılar. İkincide; HSYK Yasasını Anayasa Mahkemesine götürdüler, dava dilekçelerindeki noksanlıklar sebebiyle yine ret cevabı aldılar. Anayasa Mahkemesine dahi başvurmayı beceremeyen bu adamlar bu ülkeyi nasıl yönetecek ya? İnanın bunların eline beş koyun teslim edin kaybedip gelirler, bunlar bu. Niye? Bu CHP’nin başındaki Genel Müdür kasetle geldi, kasetle. Kasetle iş başına gelen orada durabilir mi? O da bir başka kasetle gidecek, o kadar, onu bekliyor şimdi.

Bu, İstanbul’a Belediye başkan adayı oldu biliyorsunuz, İstanbul’un Kağıthane semti vardır, Kağıthane semtinden meğerse nüfus kaydını yaptırmış ikametgah, kendini takdim ederken nerede oturuyorsun diye sorduklarında Kağıttepe’de oturuyorum dedi; yani bu, niye? Her şeyi çakma, o da çakma. Kasetle iş başına gelen, oy vereceği sandığı bulamayan, oy da kullanamadı o seçimde biliyor musunuz? Oy vereceği sandığı bulamayan, bırakın oyu da kullanamadı, bu insan ülkeyi yönetebilir mi? İşte böyle darbe girişimine payende bile olamadı. Allah aşkına bu CHP’nin Genel Müdürüne daha yapsınlar.

Kardeşlerim, bir şey söyleyeyim sizlere…  Biz sizlerle gurur duyuyoruz.

Şimdi yine bir kasetler silsilesi gidiyor. Gün geçmiyor ki kasetler çıkmasın. Artık herkes montajcı oldu. Hatta geçenlerde arkadaşlara söyledim; montaj teknolojisi o kadar ileri götürdü ki bu çakma Genel Müdür için de söyleyin de bir montaj kaset çıkarsınlar. Fakat Meclis’in içinde Anayasaya aykırı olduğu halde bakıyorsunuz dinlemeler-dinletmeler yayınlıyor, zannediyor ki oradan bana oy gelecek. Şimdi bir şey söylüyor, yalancıdan Başbakan olmaz diyor. Tek zaten bunun doğru söylediği bu. Akşam başka, sabah başka, ama bugüne kadar tek doğru söylediği bu, doğru. Hakikaten yalancıdan, yolsuzluk içinde olandan başbakan olmaz. Onun için zaten başbakan olamadınız. Çok partili hayatta CHP bu millete iktidar vermedi. Neden? Çünkü, tek sermayeniz var yalan. Yolsuzluklarla dolu yaşamınız var.

Kalkıp bize bu tür iftiraları atan bu Genel Müdür önce SSK Genel Müdürü olduğu döneme baksın. SSK Genel Müdürü olduğu zamanlarda ah benim Denizlili kardeşim, hastanelere gittiğiniz zaman şöyle 15-20 yıl önce kuyruklarda bekliyor muyduk? İlaçlarımızı alabiliyor muyduk? Neden? Çünkü işin başında bu Genel Müdür vardı. Hayatı bunun hep palavralarla dolu. Hayatı palavralarla dolu, dürüstlük yok bunda. Ve Rahşan Affı çıkmasaydı o da içerideydi. Rahşan affıyla kurtardı, Rahşan affı çıktı işi yırttı, yoksa o da içerideydi.

Ben görevi kimden aldım İstanbul’da? CHP’den aldım. Yolsuzluklar belediyesi, İSKİ’nin başında CHP’li bir Genel Müdür, İSKİ çöktü, İSKİ susuz. İstanbul’da su yok. İstanbul çöp dağlarıyla işgal altında, hava kirliliği var İstanbul’da; böyle bir dönem. O zaman aldım İstanbul’u ben de. Aynen Nihat kardeşimin Denizli’yi aldığı gibi. Denizli de öyleydi, Denizli berbattı. Şöyle 12-13 yıl öncesinin Denizli’si neydi? Kasaba kasaba, öyle mi? Ve hamd olsun şimdi başka bir Denizli var. Ama o zaman Denizli ilçeydi. Niye bunu böyle söylüyorum? Çünkü, adı büyüktü, ama belediye küçüktü. Neden? Merkez ilçe belediyesi idi. Şimdi biz Denizli’yi ne yaptık? Büyükşehir yaptık. Fakat bu CHP, bu MHP, bunlar büyükşehir olmasına karşı çıktılar, bunu da Anayasa Mahkemesine götürdüler.

Şimdi kardeşlerim, bunlar hangi yüzle sizin karşınıza gelecekler? Hangi yüzle size diyecekler ki burayı biz iyi yönetiriz? Ya bunları buradan kovmanız lazım be, kovmanız lazım bunları, buradan bunlar eli boş dönmeli. Eskiden bu tiplere teneke çalarlardı biliyorsunuz, bunları bunu yapmak lazım. Niye? Siz bizi büyükşehir olmaya layık görmediniz ya, hangi yüzle buraya geldiniz. Ve belediyecilik bizim işimiz. Hiç endişeniz olmasın, kardeşlerim belediyecilik bizim işimiz. İnşallah Denizli 1 Nisan’dan itibaren Osman Zolan kardeşimle daha başka olacak. Çünkü, tüm mülki sınırlar belediyenin sınırları olacak, ilçelerimiz daha güçlü olacak, hiç endişe etmeyin. Bütün imkanlarıyla imkanlar tüm ilçelere farklı dağıtılacak, artık köy yok, artık mahalle var. Beldeler de mahalle. İnşallah tüm imkanlar, altyapı, üstyapı, itfaiyesiyle, bütün su, içme suyu, kanalizasyon vesaire, her şeyiyle başka bir Denizli, çok farklı bir Denizli. Bütün bu jeotermal kaynaklarıyla farklı bir Denizli. Turizmde Pamukkale patlayacak, göreceksiniz. Artık bu mevcut oteller size yetmeyecek, yeni otellerle inşallah Denizli’nin turizmde çok daha farklı bir çekim alanı olduğunu göreceksiniz. Sanayide zaten Denizli’nin farklı bir yeri var. Tekstil, konfeksiyon bize yetmiyor, mermer sanayi bize yetmiyor. İnşallah çok daha farklı olduğunu göreceksiniz.

Fakat biz bu aşkla yürürken birileri geliyor bize komplo düzenliyor. Peki bu komplonun arkasında neresi var? Pensilvanya’daki bir zat var, Pensilvanya’daki bir zat var. 17 Aralık komplosunun fikir babası o, kasetler oradan çıkıyor, montajlar oradan çıkıyor. Ya bunlarda zerre kadar itikadi noktada da düşünme yok. Sevgili Peygamberimizi Miraçtan indirip kamyonete bindirip o şekilde arkasından gidiyorlar kendi televizyonlarında. Böyle bir şey olabilir mi ya? Çıkmış beddualar yapıyor. Ya bırakın bir Müslümanı, bizim değerlerimizde, bizim inancımızda bir Müslüman Müslümana değil herhangi bir insana dahi beddua etmez. Kardeşlerim, bedduaya lanet duaya davet, biz bundayız, biz buradayız.  

Ve değerli kardeşlerim, çok enteresan; hani Savaş Ay vardı ya gazeteci, merhum bir röportaj yapıyor, o zaman Türkiye’de, daha kaçmamıştı Amerika’ya, Pensilvanya’ya daha kaçmamıştı, Türkiye’deydi. O yaptıkları röportajda Savaş Ay’a diyor ki; Cebrail Türkiye’de parti kursa desteklemem. Çok enteresan. Bu kadar kibir şuursuzca maalesef gördüğünüz gibi farklı sınırları zorlayan ifadeler. Neden? Güya siyasete karşıymışlar da onun için. Bu zat çıkmış Türkiye’de Hükümet devirmeye, Türkiye’de fitne üretmeye çalışıyor. Bunlarda yalan var, bunlarda takiye var, bunlarda iftira var, bunlarda fitne var, bunlarda fesat var.

Kardeşlerim, son zamanlarda bazı böyle…

Kardeşlerim, biz bütün bu olanlara karşı ne diyoruz? Ya sabır, ya sabır. Evinize bazı ablalar gelebilir, abiler gelebilir, bunlara ne deyin biliyor musunuz; biz halimizden memnunuz, biz bu ülkede çok ıstırap çektik, kızımızı başörtülü olarak okullara gönderemiyorduk, ama şimdi gönderiyoruz. Onlara şunu deyin: Sen gidebiliyor muydun? Devlet dairelerine bizim kızlarımız başörtülü olarak giremiyordu, ama şimdi giriyor. Bizim ülkemiz vagondu vagon, şimdi lokomotif oldu, buna mı karşısınız? Bu ülkede siz okullar açtınız, dershaneler açtınız, üniversiteler açtınız, bunları hep bu iktidar sayesinde yapmadınız mı be? Elinize dilinize dursun. Eğer imkanınız varsa kurun partinizi çıkın meydana deyin. Türkiye’den kaçan efendiniz de gelsin, o da partinin başına geçsin siyaseti böyle yapın. Kalkıp da bu ülkenin ulusal güvenliğini tehdide yönelik hiçbir adıma milletçe biz müsaade etmeyiz, etmeyeceğiz deyin ve uğurlayın. Tamam. (“Tamam” sesleri) Ben bunu yapacağımızı biliyorum, ama diyorum ki anlatalım. Herkes, bilen bilmeyene bunları anlatsın. Onun için 29 yıl kaldı, 29 gün, gece-gündüz demeden kapı kapı dolaşmaya var mıyız? (“Evet” sesleri) Var mıyız? (“Evet” sesleri) Ben biliyorum ki Denizli’de sandıklar bambaşka aydınlanacak, AK Parti’nin inşallah ampulüyle aydınlanacak.

Bunların yanında bir de MHP var. Susarak, saklanarak, gizlenerek, etliye sütlüye karışmadan daha önce okyanus ötesi der verir veriştirirdi, ama şimdi okyanus ötesini göremiyor, kaybetti, adresi kaybetti. 17 Aralık’ta vazife yükleniyor. Bu üç kafadarlar, şu anda bütün dünyayı kendilerine güldürdüler, güldürüyorlar. Şu Hükümeti bir devirelim de, bir yıpratalım dediler, telef olup gittiler, bunların ciddiye alınacak bir tarafı yok evvel Allah. Bunlar cürümleri kadar bile yer yakamazlar, onu bile beceremezler.

Kardeşlerim, inanın MHP biliyorsunuz bir iktidar oldu, iktidar değil de Hükümet oldu. Kiminle? Merhum Ecevit’le beraber. Ne kadar kaldı? 3,5 sene kaldı. Sorun şimdi şu MHP’lilere, ya siz bu ülkede Hükümet olmadınız mı? Peki, 3,5 sene olunca niye bırakıp kaçtınız, niye beş seneyi doldurmadınız, o zaman beş seneydi, niye beş seneyi doldurmadınız? Neden? Çünkü, bunlar yönetmeyi bilmezler, bunlar hükümet edemezler. Ama AK Parti dikkat edin, bak 11 yıldır bu ülkeyi yönetiyor.

Ah kardeşlerim, Denizli’nin güzel bir sözü var, bu konuşmayı hazırlarken onu hatırladım eski şeyleri şöyle bir karıştırırken, burada onu yine hatırlatacağım, siz onu çok iyi bilirsiniz: Düzgün kurulan tezgah düzgün bez dokur. Öyle mi? Bunların tezgahı bozuk ya. Oradan tabii ki düzgün ürün çıkmaz. İşte bunlar tezgahı düzgün kuramadılar. Kasetle, montajla, ananasla, tespihle kurulan tezgah buraya kadar. Biz bunlarla vaktimizi heba etmeyeceğiz, biz bunların tuzaklarına düşmeyeceğiz, bunların gündemlerine takılıp kalmayacağız. Bu üç kafadarı komedi filmi izler gibi izleyecek, gülecek, ama yolumuza devam edeceğiz.

Denizli’de hem bu CHP’ye, hem MHP’ye, hem de bu paralel yapılanmaya gönül vermiş kardeşlerim var. Kardeşlerim, benim sizden bir ricam var; nedir biliyor musunuz? Ben de babayım, 4 tane evladım var 2 kız-2 oğlan. Gençler, sizler de özellikle bunu bilin, ben diyorum ki; gelin bunların dershanelerinden çocuklarınızı çekin alın, çekin alın. Bunların okullarına gidiyorlarsa alın, devletimizin okulları size yeter. Ya bunlar sülük gibi emdiler be. Ama sülük bunlardan faziletlidir ha. Sülük, kirli kanı emer. Bunlar temiz kanımızı emdiler. Onun için çekin alın çocuklarımızı. Çünkü bunlar beddua seansları düzenliyorlar geceleri benimle ilgili, eşimle, çocuklarımla ilgili, tüm iktidarımızla ilgili; bu olur mu ya, bu olur mu? Bunlar bunu da yaptılar. Ve birileri eğer hayır diyorsa hemen yurtlarından attılar. Bunların her şeyi sömürü üzerine. Onun için bu oyunu hep beraber bozacağız, gençler beraber bozacağız, hanım kardeşlerim beraber bozacağız, beyler beraber bozacağız. Ve bunların hazırladığı tuzak kendi başlarına dönecek inşallah. Bumerang gibi onları dönüp vuracak.

Kardeşlerim, bu paralel yapı eliyle bunların yargı ve emniyete sızmış uzantılarıyla maalesef Türkiye’de sadece bir dava dosyası bahane edilerek 3 bin kişinin üç yıldan fazla bir süre birbirleriyle ilgisi, alakası, fikir birliği olmayan dünya görüşleri çok farklı insanların telefonları izlendi. Bakınız, bir Başbakan olarak benim telefonlarım dinlenemez, yasaktır. Ama bunlar benim telefonlarımı da dinlediler, düşünebiliyor musunuz? Bunlar ortam dinlemesi yaptılar. Cumhurbaşkanını da dinlediler. Bunlar askeri de dinlediler. Milletvekilimizi dinlediler, benim Enerji Bakanımı dinlediler. Dinleyemezsin yasal olarak, ama bunlarda yasa dinlemek diye bir şey, maalesef bu denli ileri gittiler, işte şimdi yakalandılar. Şimdi bunların inlerine gireceğiz, inlerine. Her şey yavaş yavaş biraz zaman alacak ama, inşallah bu izi sürüyoruz, evvel Allah 30 Mart’ta alacağımız oylarla birlikte çok daha farklı bir dönem başlayacak. Onun için sizlerden gayret istiyorum. Enerji Bakanı kimlerle görüşür ya? Enerji Bakanımız örneğin enerji noktasında Rusya’yla görüşür. Nereyle görüşür? İran’la görüşür. Nereyle görüşür? Kuzey Irak’la görüşür. Niye? Ya doğalgazdı, ya enerjiydi, bu konularla ilgili olarak. Son derece stratejik konular bunlar. Tahkim davalarıyla ilgili görüşmeler yaptı, ya bunu dinliyorlar; böyle bir şey olabilir mi? Şimdi Nihat Zeybekçi kardeşim Ekonomi Bakanı, herkesle görüşecek. Dünyanın değişik ülkelerindeki ekonomi bakanlarıyla, muhataplarıyla görüşecek. Ama şimdi bu paralel yapı ne aldı-ne verdi. Ya ne aldı-ne verdi var mı, Türkiye ne aldı-ne verdi onu konuşacak. Ama onu konuşurken bunlar ona da hemen montajı yapar ve bu montajla beraber damgayı da vurur. Çünkü bunlarda izan yok. Eskiden bize tasavvufta bir şey öğretirlerdi edep yahu diye, bunlarda böyle bir şey yok. Onun için biz yolumuza emin adımlarla gideceğiz, gayretle gideceğiz. Onlar ne derlerse desinler, abdestimizden şüphemiz yok ki namazımızdan şüphemiz olsun, yola böyle devam edeceğiz.

Kardeşlerim; 8 katrilyon biz Denizli’ye yatırım yaptık, 8 katrilyon. Türkiye’nin elini zayıflatmak için, Türkiye’nin pazarlık gücünü ortadan kaldırmak için bunu yaptılar. Sayın Zorlu, seni de dinlediler değil mi, gazetelerde resmini gördüm, 17 Aralık mağduru. Şimdi değerli kardeşlerim, bu ülkede kim taş üstüne taş koyuyorsa onu dinlemeye aldılar. Niye dinlemeye aldılar biliyor musun? Olur ki yarın onu haraca bağlamak gerekebilir işadamıysa. Bak, şuraya şunu yap, vermezsen kumpas. Kasetler burada. Böylece birçok iş adamını kenara köşeye sıkıştırdılar. Ya hava limanı yaptırıyoruz İstanbul’a, üçüncü hava limanı. Senede 100 milyon yolcu kapasiteli ve 46 milyar dolara mal olacak. Cebimizden bir kuruş çıkmayacak, 20 yıl süreyle burayı işletecekler. Ya burayı alan firmaları tehdit ettiler, onları da dinlediler, onlara da bir kumpas.

Kardeşlerim, üçüncü köprü, Yavuz Sultan Selim Köprüsü 2,5 milyar dolara mal olacak. Şu anda kuleler yükseldi 250 metre ve asma kısmına giriliyor. 4 gidiş-4 geliş, ortadan da tren gidiyor. 15 yıl burayı onlar işletecek, yine bizim cebimizden bir kuruş çıkmıyor. Bu adamları kalktılar hepsini dinlediler ve bunları hemen yargıya ilettiler. İnsaf ya, insaf, olabilir mi böyle bir şey.

Kardeşlerim, daha Kanal İstanbul ihalesi yapılmadı, Kanal İstanbul’un önünü kesmeye çalıştılar. Kardeşlerim, Marmaray’ın önünü kestiler kaç kez ve 4 yıl geciktik Marmaray’da. Ve şu anda o Marmaray hamd olsun İstanbulluların değil dünyanın gözbebeği oldu. Boğazın 62 metre derinliğinden Marmaray. Geçen gün sis vardı İstanbul’da, sis olduğu gün 2 gün sis, o Marmaray günde 300 bin kişi taşıdı. Bakınız hedef bu. Ve şimdi onun biraz daha güneyinden bir tüp geçit daha yapıyoruz, oradan otomobiller geçecek. Marmaray’dan raylı sistem, trenler, ama güneyinden otomobiller geçecek. Bunları biz yaparız, bunları CHP zihniyeti yapamaz, MHP yapamaz. Bunlar bugüne kadar Cumhuriyet tarihinde araştırın-sorun kaç tane tünel yaptınız deyin. Bulamazsınız. Ama biz kardeşlerim, bakın şu karayollarında elhamdülillah onlarca tünel yaptık, aşırı bir şekilde, dağları deliyoruz dağları, dağları deliyoruz. Biz Ferhat’ız Ferhat, siz de Şirin. Ferhat Şirin’e nasıl aşıksa, biz de bu millete öyle aşığız.

Ve inanıyorum ki 30 Mart’ta bu sandıklar Esma kızımızın ruhuyla inşallah güçlenecek, inşallah. Ve biz nasıl ki Afyonkarahisar’dan yola çıkarken ne dedik? Bizim Rabia’mızın dört tane ilkesi var dedik. Bir; tem millet dedik. İki; tek bayrak dedik. Üç; tek vatan dedik. Dört; tek devlet dedik.

Kardeşlerim, tek millet dedik, neden? Türk’üyle, Kürt’üyle, Laz’ıyla, Çerkez’iyle, Roman’ıyla, Gürcü’süyle, Abhaza’sıyla yaratılanı Yaradan’dan ötürü sevdik.

Tek bayrak dedik. Niye? Rengi, şehidimizin kanı. Hilal, bağımsızlığımızın ifadesi. Yıldızımız, şehitlerimizin sembolü.

Bayrakları bayrak yapan üstündeki kandır, toprak eğer uğrunda ölen varsa vatandır. Onun için tek vatan dedik. Bu vatanda ayrımcılık yok. Ege ayrı, Marmara ayrı, Akdeniz ayrı, Orta Anadolu, Karadeniz, Doğu, Güneydoğu ayrı, böyle bir şey yok. Bizim 7 coğrafi bölgede 780 bin kilometrekareyle tek vatan. Kimse burada bir operasyon düşünmesin avucunu yalar, karşısında bizi bulur. Onun için de kardeşlerim, batıda ne varsa doğuda, güneydoğuda da o var.

Soruyorum; tek devlet dedik Türkiye Cumhuriyeti Devleti, başka bir şey tanımayız. Kardeşlerim, 10 yıl önce denseydi ki Şırnak’ta bir havalimanı yapılacak. İnanır mıydınız? Iğdır’da havalimanı yapılacak dense inanır mıydınız? Ağrı’da, Kars’ta havalimanı yapılacak dense inanır mıydınız? Ya şimdi bunların hepsini yaptık bitirdik, Hakkari’de de havalimanı yapıyoruz, maalesef bu teröristler onu engelliyor, yoksa orayı da bitireceğiz, ama buna rağmen bitecek.

Kardeşlerim, çünkü Türkiye modern bir Türkiye olma yolunda azimle, kararlılıkla yürüyor ve yürüyeceğiz.

Şundan hiç endişeniz olmasın: Bu ülke üç tane beceriksizin darbe girişiminden etkilenmez. Bizim ekonomik yapımız, işte göreve geldik neydi biliyor musunuz? Bizim Osmanlı ve Cumhuriyet dönemi dahil 79 senede milli gelirimiz neydi biliyor musunuz? 230 milyar dolardı. Biz şu 10 senede onun üzerine ne ilave ettik biliyor musunuz? 570 milyar dolar ilave ettik. Yani, Halep oradaysa arşın Türkiye’de. 230 milyar dolar artı 570 milyar dolar 10 senede. Öbürü 79 senede, gerisini saymıyorum.

Kardeşlerim, kamu net borç stoku geldiğimizde 100 liranın 73 lirası borçtu, şimdi 35 lirası borç. Bak buradayız, bu kadar açık ve net. Kardeşlerim, devletin borçlanma faizi neydi biliyor musunuz? Yüzde 63. Şimdi tek haneli rakamdayız, buraya düştü. Bunda kimin cebinde kalıyor? Denizli’deki kardeşimin, işçinin, memurun, vatandaşın, onların cebinde kalıyor. Bitmedi, benim çiftçi kardeşim, ziraat bankasından kredi alırken ödediği faiz neydi biliyor musunuz? Yüzde 59. Şimdi yüzde 5, buralarda. Esnaf kardeşim Halk Bankasından kredi alırken yüzde 46 faiz ödüyordu, şimdi yüzde 5. Burada, buralara bunu biz indirdik. Bütün bunların yanında ey MHP, sen bizden önce iktidardın ya, bu bankaları batırdınız be. Tabii bu CHP’nin Genel Müdürü anlamaz bu işlerden, hesap-kitap onun işi değil. Ziraat, Halk, Vakıf, görev zararı diyerek işi yürütüyorlardı, batırdılar. 42 milyar dolar görev zararı önümüze geldi.

Kardeşlerim, sadece zorunlu tasarruf adı altında benim memur-işçi kardeşimden ne kestiler biliyor musunuz? 13,5 katrilyon. Başbakanlık koltuğuna oturdum önüme o geldi. Dediler ki; memura ve işçiye 13,5 katrilyon borç var. Dedim, ya devlet memuruna, işçisine nasıl borçlu olur? Değerli kardeşlerim, hemen onu ödedik, hemen. Bitmedi, bir de dediler ki daha sonra; Konut Edindirme Yardımı adı altında da borç var, kestiler. Ne kadar? Şu ana kadar bize ibraz edilen makbuzların toplamı 3,5 katrilyon. Bunu da biz ödedik, bunu da biz ödedik, 17 katrilyon.

Bitmedi kardeşlerim, bu MHP, DSP –CHP’nin yavrusudur zaten- biliyorsunuz gittiler IMF’ten borç aldılar. Bize ne kadarla devrettiler? 23,5 katrilyon, bunları iyi öğrenin ve anlatın. Zaten biliyorsunuz, şüphem yok, ama bilmeyenlere de anlatın. 23,5 milyar dolar. 14 Mayıs 2013’te biliyorsunuz ödedik, onu da bitirdik.

Şimdi kardeşlerim, Merkez Bankası’nın neydi 27,5 milyar dolardı, milli bankamız ya. Şu anda son rakam, dünkü rakamı söylüyorum, 124 milyar dolar; yani biz buyuz.

İşte dün Türkiye İhracatçılar Meclisi Şubat ayı ihracat rakamlarını açıkladı. Ocak ayında tüm zamanların en fazla ihracatını yaparak rekor kırmıştık. Şubat’ta da yüzde 4,3 artışla 12,1 milyar dolar tutarında ihracat gerçekleştirdik. Hamd olsun, Merkez Bankası döviz rezervi de bütün sıkıntılara rağmen 124 milyar dolar.

Kardeşlerim, şimdi… Çatlamasın be, onlara da anlatalım, onlar da bizimle beraber bu yolda yürüsünler, er veya geç anlayacaklar inşallah, er veya geç. Biz anlatalım gerisi Allah kerim. Tamam?

Şimdi 8 milyar dolar biz Denizli’ye yatırım yaptık. Bakın 2002 yılında yılın tamamında 96 bin adet otomobil satılmıştı, 2002. 2013’te tüm zamanların rekorunu elde ettik, bir yıl içinde 665 bin otomobil satıldı. Bakın 2002’de bir yıl içinde 1 milyon 88 bin adet buzdolabı satıldı. 2013’te bakın yine rekor, 2 milyon 591 bin buzdolabı satıldı. En gelişmiş ekonomilerin daraldığı, yerinde saydığı bir dönemde biz ekonomiyi ilk 9 ayda da biliyorsunuz 4 büyüttük, inanıyorum ki inşallah 2013’ün tamamında biz bu 4’ü yakalayacağız.

Şimdi bu üç kafadara şunu söyleyeceğiz: Siz sabah-akşam milleti bir dinleyin, millet size kar etmiyor, kaset üretmeye devam edin deyin bunlara. Bırakın üretsinler, yalancının mumu yatsıya kadar yanarmış. Ama bunlarınki yatsıya kadar yanmadı, çok erken bunlar yakalandı, çok erken yakalandı.

Kardeşlerim, sevgili vatandaşlarım; Denizli biliyorsunuz 30 Mart’a çok farklı giriyor. Denizli’ye bir söz verdik, burayı büyükşehir yapacağız dedik. Bu sözümüzü yerine getirdik mi? Getirdik. Bütün ilçeleriyle artık gümbür gümbür inşallah Denizli modern bir şehir olmanın, kentsel dönüşüm-değişimlerle beraber modern bir şehir olmanın hazzını yaşayacak. Çok daha kaliteli, çok daha hızlı bir hizmet alacak. Hükümet yatırımlarıyla, büyükşehir yatırımlarıyla yeni dönemde inşallah Denizli marka şehir olma yolunda ilerleyecek.

Kardeşlerim, ve şu anda bütün bu attığımız adımlarla birlikte ben doğrusu Belediye Başkanı Osman Zolan kardeşime inanıyorum. Bakanımız Nihat Beyle birlikte el ele verecekler ve inşallah Denizli’mizi çok daha farklı bir yere inşallah getirecekler.

Burada bir şey söyleyeceğim; Denizli’de şehir hastanesini inşallah yapıyoruz, her şey tamam, ihalesine hazırlanıyoruz. İçerisinde her türlü sağlık hizmetini zahmetsizce alabileceğiniz 1210 yataklı 4 hastaneyi bünyesinde barındıran dev bir kampus, sağlık kampüsü inşa ediyoruz.

Şimdi CHP’liler burada bir yalan uydurmuşlar. Duydunuz mu onu, duymadınız mı? Ya ben Ankara’da duydum. Ne diyorlar biliyor musunuz? Bu şehir hastanesini Denizli yerine Manisa’da yapacaklarmış diyorlar. Benim Denizlili kardeşlerim, yalan olur da böylesi de olmaz. Ya Manisa’daki şehir hastanesinin temeli atıldı be, o zaten yürüyor. Şimdi biz Denizli şehir hastanesinin şu anda ihalesini yapmaya hazırlanıyoruz. Hani yine Denizlilerin güzel bir sözü var ya, neydi o; Az söyleyin, uz söyleyin, inanilecek laf söyleyin; öyle miydi, yanlış söylemedim değil mi? Merak etmeyin, biz hem Manisa’ya, hem Denizli’ye şehir hastanesini yapıyoruz.

Denizlispor’a 40 bin kapasiteli bir stadyum kazandırıyoruz. Bunun için de gerekli adımları attık. İnşallah bu stadyumla Denizlispor eski ihtişamlı günlerine kavuşacak. Denizli’ye hızlı tren inşallah geliyor. Ankara, Eskişehir, Antalya, Afyonkarahisar hattına Denizli’yi de dahil ettik. Antalya-Denizli hızlı tren projesinin çalışmalarına başladık. Hızlı tren projesinin tamamlanmasıyla birlikte inşallah Denizli’nin hem turizmi, hem ticareti, hem de sosyal hayatı canlanacak.

2002 yılında Hükümeti kurmadan önce Türkiye’de ilk bölünmüş yol projesini Aydın-Denizli arasında yapmıştık, sözü ben vermiştim, 125 kilometre. O zaman ben Başbakan değildim. Cumhurbaşkanımızın Başbakan olduğu dönemdi, Genel Başkanlığım döneminde bu sözü vermiştik ve bunu hemen bitirdik 8 ayda. Aydın-Denizli arasını 8 ayda tamamladık. Böylece Denizli’yi İzmir’e de bağlamış olduk. Bu yol hükümetlerimizin ilk bölünmüş yol icraatıdır. Sadece bununla yetinmedik, 65 kilometreden devraldığımız Denizli’deki bölünmüş yol uzunluğunu 4 kattan fazla artırarak 302 kilometreye çıkardık.

Kardeşlerim, soruyorum; Cumhuriyet tarihinde 79 senede 6100 kilometre bölünmüş yol yapılmış gençler, biz şu 10 senede 17 bin kilometre bölünmüş yol yaptık, farkımız bu. Biz icraat üretiriz, onlar laf üretir.

Bu seçimin en önemli yanı ne biliyor musunuz değerli kardeşlerim; büyük medeniyet yolunda ne diyoruz? İnsan, demokrasi, şehir; bu seçimin başlığı bu. Ve bu seçimin “Daima millet, daima hizmet” sloganıyla yola çıktık. Hedefi de açıkladım, sağ olun, var olun. Ama bunu beraber yapacağız. Bizim rotamızı siz çizdiniz, sizinle bunları halledeceğiz.

Şimdi geçen gün paralel yapının gazetesi, gazeteleri bir tane başlık koymuş büyükçe. Diyor ki; çocuklar tablet bilgisayarı istemiyor. Yalan olur da kuyruklusu bu kadar olmaz. Şu ana kadar bizim tablet bilgisayarlarımız yetişmiyor. Ve şu anda önümüzde 675 bin bilgisayar dağıtımı var, şimdi ona hazırlanıyoruz ve arkadan 10 milyon tablet bilgisayarın ihalesine hazırlanıyoruz.

Kardeşlerim, ama bu ana muhalefetin Genel Müdürü var ya, bu elinde molotof kokteyliyle dolaşanları çok seviyor. Kusura bakmasınlar, benim onlara sevgim yok. Ben onlar için sadece o molotof kokteyllerinden kurtulmalarını beklerim. Biz şu yavrularımızda olduğu gibi ellerinde bilgisayarlarla karanlığı aydınlığa çevirecek gençler yetiştirmeyi hedefliyoruz.

İşte ben şu tabloyu görünce gururlanıyorum: Başı açığıyla, başı örtülüsüyle kardeşçe bir oldular, beraber oldular, iri oldular ve hep birlikte Türkiye oldular, tablo bu, bunu yapacağız, bunu başaracağız. Ve değerli kardeşlerim, önümüze engel olmak isteyenlere de fırsat vermeyeceğiz.

İşte 8 milyar lira da orman ve su işlerinde şu ana kadar 1,6 katrilyon Denizli’ye yatırım yaptık. Ulaştırma ve haberleşmede 690 trilyon yatırım yaptık. Eğitimde 550 trilyon yatırım yaptık. Gıda tarım ve hayvancılıkta 875 trilyon yatırım yaptık. Sağlıkta 205 trilyon yatırım yaptık. Aile ve sosyal politikalarda 406 trilyon yatırım yaptık. Gençlik ve sporda 345 trilyon Denizli’ye yatırım yaptık. Enerjide 263 trilyon yatırım yaptık velhasıl; biz böyle geldik.

Kardeşlerim, söyleyecek söz çok. Ama ben diyorum ki; şu 29 günde ne yapacağız? Çok çalışacağız değil mi? Evet. Çok gayret edeceğiz değil mi? Gençler, bütün arkadaşlarınıza selamlarımı ileteceksiniz, sevgilerimi ileteceksiniz. Hanım kardeşlerim, ziyaret ettiğiniz yerlere selamlarımızı, sevgilerimizi ileteceksiniz. Beyler, aynı şekilde selamlarımızı, sevgilerimizi ileteceksiniz.

Şimdi Osman Zolan kardeşimle yeni bir döneme giriyoruz. Artık bu Büyükşehir dönemi. Ben Osman Zolan kardeşimi size teslim ediyorum, size emanet ediyorum. İnşallah 1 Nisan’dan itibaren yeni bir dönemi Denizli’de farklı yaşayacağız.

Şimdi hava tam bizim şarkımıza uygun. Hazır mıyız?

Beraber yürüdük biz bu yollarda, beraber ıslandık yağan yağmurda. Şimdi dinlediğim tüm şarkılarda bana her şey sizi hatırlatıyor, bana her şey sizi hatırlatıyor, bana her şey Denizli’yi hatırlatıyor.

Günümüz kutlu olsun. 30 Mart yeni Türkiye’nin inşası için hayırlı olsun diyorum. Ya Allah bismillah diyorum.